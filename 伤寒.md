001.	太阳之为病，脉浮，头项强痛而恶寒。
002.	太阳病，发热，汗出，恶风，脉缓者，名为中风。
003.	太阳病，或已发热，或未发热，必恶寒，体痛，呕逆，脉阴阳倶紧者，名为伤寒。
006.	太阳病，发热而渴，不恶寒者，为温病。若发汗已，身灼热者，名风温。风温为病，脉阴阳倶浮，自汗出，身重，多眠睡，鼻息必鼾，语言难出。若被下者，小便不利，直视失溲。若被火者，微发黄色，剧则如惊癎，时痸瘲，若火熏之。一逆尚引日，再逆促命期。
007.	病有发热恶寒者，发于阳也；无热恶寒者，发于阴也。发于阳，七日愈；发于阴，六日愈。以阳数七、阴数六故也。
011.	病人身大热，反欲得衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。
012.	太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣干呕者，桂枝汤主之。
013.	太阳病，头痛，发热，汗出，恶风，桂枝汤主之。
014.	太阳病，项背强几几，反汗出恶风者，桂枝加葛根汤主之。
016.	太阳病三日，已发汗，若吐若下，若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。
020.	太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。
034.	太阳病，桂枝证，医反下之，利遂不止。脉促者，表未解也；喘而汗出者，葛根黄芩黄连汤主之。
035.	太阳病，头痛发热，身疼腰痛，骨节疼痛，恶风无汗而喘者，麻黄汤主之。
036.	太阳与阳明合病，喘而胸满者，不可下，宜麻黄汤。
038.	太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之，服之则厥逆，筋惕肉瞤，此为逆也。
040.	伤寒表不解，心下有水气，干呕，发热而咳，或渴，或利，或噎，或小便不利、少腹满，或喘者，小青龙汤主之。
061.	下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。
062.	发汗后，身疼痛，脉沉迟者，桂枝加芍药生姜各一两人参三两新加汤主之。
063.	发汗后，不可更行桂枝汤，汗出而喘无大热者，可与麻黄杏仁甘草石膏汤。
065.	发汗后，其人脐下悸者，欲作奔豚，茯苓桂枝甘草大枣汤主之。
067.	伤寒若吐若下后，心下逆满，气上冲胸，起则头眩，脉沉紧，发汗则动经，身为振振揺者，茯苓桂枝白术甘草汤主之。
071.	太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，五苓散主之。
076.	发汗后，水药不得入口为逆，若更发汗，必吐下不止。发汗吐下后，虚烦不得眠，若剧者，必反复颠倒，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。
082.	太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。
096.	伤寒五六日，中风，往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，小柴胡汤主之。
101.	伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。
102.	伤寒二三日，心中悸而烦者，小建中汤主之。
106.	太阳病不解，热结膀胱，其人如狂，血自下，下者愈。其外不解者，尚未可攻，当先解其外。外解已，但少腹急结者，乃可攻之，宜桃核承气汤。
124.	太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀热在里故也，抵当汤主之。
135.	伤寒六七日，结胸热实，脉沉而紧，心下痛，按之石硬者，大陷胸汤主之。
138.	小结胸病，正在心下，按之则痛，脉浮滑者，小陷胸汤主之。
146.	伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之。
147.	伤寒五六日，已发汗，而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。
149.	伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。
154.	心下痞，按之濡，其脉关上浮者，大黄黄连泻心汤主之。
155.	心下痞，而复恶寒汗出者，附子泻心汤主之。
157.	伤寒汗出解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。
158.	伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。
161.	伤寒发汗，若吐若下，解后，心下痞硬，噫气不除者，旋复代赭汤主之。
163.	太阳病，外证未除而数下之，遂协热而利，利下不止，心下痞硬，表里不解者，桂枝人参汤主之。
168.	伤寒若吐若下后，七八日不解，热结在里，表里倶热，时时恶风，大渴，舌上干燥而烦，欲饮水数升者，白虎加人参汤主之。
173.	伤寒胸中有热，胃中有邪气，腹中痛，欲呕吐者，黄连汤主之。
176.	伤寒脉浮滑，此以表有热，里有寒，白虎汤主之。
177.	伤寒脉结代，心动悸，炙甘草汤主之。
180.	阳明之为病，胃家实是也。
182.	问曰：阳明病外证云何？答曰：身热，汗自出，不恶寒，反恶热也。
213.	阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止者，更莫复服。
220.	二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。
223.	若脉浮发热，渴欲饮水，小便不利者，猪苓汤主之。
229.	阳明病，发潮热，大便溏，小便自可，胸胁满不去者，与小柴胡汤。
230.	阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。
236.	阳明病，发热汗出者，此为热越，不能发黄也。但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。
237.	阳明证，其人喜忘者，必有畜血。所以然者，本有久瘀血，故令喜忘。屎虽硬，大便反易，其色必黑者，宜抵当汤下之。
243.	食谷欲呕，属阳明也，吴茱萸汤主之。得汤反剧者，属上焦也。吴茱萸汤。
247.	趺阳脉浮而涩，浮则胃气强，涩则小便数，浮涩相抟，大便则硬，其脾为约，麻子仁丸主之。
260.	伤寒七八日，身黄如橘子色，小便不利，腹微满者，茵陈蒿汤主之。
263.	少阳之为病，口苦，咽干，目眩也。
273.	太阴之为病，腹满而吐，食不下，自利益甚，时腹自痛，若下之，必胸下结硬。
277.	自利不渴者，属太阴，以其藏有寒故也，当温之，宜服四逆辈。
281.	少阴之为病，脉微细，但欲寐也。
301.	少阴病，始得之，反发热，脉沉者，麻黄细辛附子汤主之。
303.	少阴病，得之二三日以上，心中烦，不得卧，黄连阿胶汤主之。
305.	少阴病，身体痛，手足寒，骨节痛，脉沉者，附子汤主之。
309.	少阴病，吐利，手足逆冷，烦躁欲死者，吴茱萸汤主之。
316.	少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。
317.	少阴病，下利清谷，里寒外热，手足厥逆，脉微欲绝，身反不恶寒，其人面色赤，或腹痛，或干呕，或咽痛，或利止脉不出者，通脉四逆汤主之。
318.	少阴病，四逆，其人或咳，或悸，或小便不利，或腹中痛，或泄利下重者，四逆散主之。
319.	少阴病，下利六七日，咳而呕渴，心烦不得眠者，猪苓汤主之。
323.	少阴病，脉沉者，急温之，宜四逆汤方。
326.	厥阴之为病，消渴，气上撞心，心中疼热，饥而不欲食，食则吐蚘，下之利不止。
337.	凡厥者，阴阳气不相顺接，便为厥。厥者，手足逆冷者是也。
338.	伤寒脉微而厥，至七八日肤冷，其人躁无暂安时者，此为藏厥，非蚘厥也。蚘厥者，其人当吐蚘。令病者静而复时烦者，此为藏寒，蚘上入其膈，故烦，须臾复止，得食而呕，又烦者，蚘闻食臭出，其人常自吐蚘。蚘厥者，乌梅丸主之。又主久利。
350.	伤寒脉滑而厥者，里有热，白虎汤主之。
351.	手足厥寒，脉细欲绝者，当归四逆汤主之。
359. 伤寒本自寒下，医复吐下之，寒格更逆吐下，若食入口即吐，干姜黄芩黄连人参汤主之。
371.	热利下重者，白头翁汤主之。
378.	干呕，吐涎沫，头痛者，吴茱萸汤主之。
381.	伤寒哕而腹满，视其前后，知何部不利，利之即愈。
396.	大病差后，喜唾，久不了了，胸上有寒，当以丸药温之，宜理中丸。
397.	伤寒解后，虚羸少气，气逆欲吐，竹叶石膏汤主之。
